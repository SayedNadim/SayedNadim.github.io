### এই নোটটি বোঝার জন্য ম্যাট্রিক্স প্রোডাক্ট (এবং ডট প্রোডাক্ট ) সম্পর্কে সাধারণ ধারণা থাকা জরুরি। যদিও আমি চেষ্টা করব যেন সহজভাবে বোঝানো যায়, তবুও আমি পরামর্শ দিব যে এই লেখা পড়ার আগে একটু ম্যাট্রিক্স প্রোডাক্ট (এবং ডট প্রোডাক্ট ) দেখে নেন।

বর্তমান কম্পিউটার ভিশন এর দুনিয়ায় একছত্র রাজত্ব করছে Convolutional Neural Network বা CNN। যখনই আমরা কম্পিউটার ভিশন বা  ডিপ লার্নিং এর কোন পেপার পড়ি, তখনই আমাদের সামনে একটা টার্ম বার বার আসে - Convolutional Neural Network।  অমুক পেপার CNN দিয়ে object detection করেছে, তমুক পেপার CNN দিয়ে colorization করেছে,আরেক পেপার এই CNN দিয়ে depth estimation করেছে।

* কি জিনিস এই CNN?

সহজ ভাষায় বলতে হলে, CNN হল Convolution দিয়ে তৈরি করা একটা কৃত্তিম   নিউরাল নেটওয়ার্ক। নিউরাল নেটওয়ার্ক? এটা আবার কি?

তো, নিউরাল শব্দটি এসেছে নিউরন থেকে। আমরা জানি, আমাদের ব্রেইন প্রায় ১০০ বিলিয়ন নিউরন দিয়ে তৈরি একটা খুবই কমপ্লেক্স নেটওয়ার্ক। আমরা আমাদের ব্রেইনের গঠন নিয়ে খুব জটিল আলোচনায় যাব না। সহজভাবে, আমাদের ব্রেইন নিউরন নামে কিছু কোষ দিয়ে তৈরি। প্রত্যেকটা নিউরন গঠিত হয় সেলবডি, এক্সন আর ডেন্ড্রাইট দিয়ে। প্রতেকটা এক্সন ডেন্ড্রাইটের মাধ্যমে অন্য এক্সনে সাথে সংযুক্ত থাকে। যেকোন উদ্দিপককে (অনুভূতি, তাপমাত্রা, স্পর্শ, স্মৃতি, চিন্তা ইত্যাদি ) আমাদের ব্রেইন ডেন্ড্রাইটের মাধ্যমে ইলেক্ট্রিক সিগন্যাল হিসেবে গ্রহন করে। সব ইলেকট্রিক সিগন্যাল প্রসেস করে সেলবডি। আর প্রসেসড সিগন্যাল অন্য নিউরনের কাছে পাঠানো হয় এক্সন-ডেন্ড্রাইটের মাধ্যমে।

![Alt text](/blog_images/brain.jpg)

যখনই আমাদের ব্রেইন কোন উদ্দিপক পায়, তখনই নিউরন ট্রিগারর্ড হয় বা ইলেক্ট্রিক সিগন্যাল ফায়ার করে। যত বেশি ইলেক্ট্রিসিটি প্রবাহ হয়, ডেন্ড্রাইটগুলো তত শক্তিশালী হয়। তাই আমরা কিছু স্মৃতি বেশিদিন মনে রাখি, আর কিছু স্মৃতি ভুলে যাই। যদিও এটা আরো জটিল প্রক্রিয়া, আমরা আপাতত এই সাধারণ আইডিয়াটা নিয়ে আগাব।

তাহলে, সংক্ষেপে, ইনপুট -> ডেন্ড্রাইট -> সেলবডি -> এক্সন / আউটপুট ।

এখন এই আইডিয়া কাজে লাগিয়ে আমরা একটা আর্টিফিসিয়াল নিউরাল নেটওয়ার্ক এর ডিজাইন করব। আমরা প্রত্যেকটা সেলবডিকে লেয়ার (Layer), এক্সনকে নোড বা ইনপুট (Node/Input) এবং ডেন্ড্রাইটকে কানেকশন (Connection) মনে করি। তাহলে আমরা ব্রেইনের একটা কমপ্লেক্স গ্রাফ (Graph) পাব যেখানে অনেকগুলো লেয়ার, অনেকগুলো নোড আর অনেকগুলো কানেকশন আছে।

আমরা খুব ছোট একটি উদাহরণ নিব। কয়েকটা ইনপুট, দুইটা মধ্যবর্তী লেয়ার আর একটি আউটপুট। ইনপুটগুলো মধ্যবর্তী লেয়ারের নোডগুলোর সাথে সংযুক্ত। আমাদের মডেল ইনপুটগুলো গ্রহন করবে, মধ্যবর্তী লেয়ারগুলো ইনপুটগুলোকে প্রসেস করবে আর প্রসেসড ইনফরমেশন আউটপুটে দিবে। এই যে গ্রাফটা আমরা বানালাম, এটি একটি খুবই সাধারণ আর্টিফিসিয়াল নিউরাল নেটওয়ার্ক।
তাহলে, সংক্ষেপে, ইনপুট -> প্রসেসিং লেয়ার -> আউটপুট ।

সমস্যা হল, আমাদের ব্রেইন এত সহজ প্রক্রিয়ায় কাজ করে না। উপরের প্রক্রিয়াটা শুধুমাত্র একটা জেনেরালাইজড আইডিয়া মাত্র। Convolutional Neural Network কিভাবে কাজ করে - তা নিয়ে পরের লেখায় বিস্তারিত আলোচনা করব। এই লেখাটিতে আমি আরো বেসিক জিনিস নিয়ে আলোচনা করব- Convolution কিভাবে কাজ করে।

Convluiton এর কনসেপ্ট এসেছে সিগন্যাল প্রসেসিং এর ডোমেইন থেকে।
